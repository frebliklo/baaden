---
layout: blog
title: 'En begyndelse'
date: 2018-05-31T00:46:54.386Z
thumbnail: /uploads/minibaad.jpg
language: da
---

Da der hverken er en bådbygger eller håndværker gemt i mig, brugte jeg en del tid på at undersøge hvad i alverden det var jeg skulle til at kaste mig ud i, og om min evner nu også ville kunne leve op til mine egne forventninger.

Udover at læse [instruktionerne](https://www.instructables.com/id/Mini-Boat/), har en amerikansk fyr lagt videoer op af [byggeprocessen](https://www.youtube.com/channel/UC3RIdlSCWn1w0Quh6zm6M1A) af hans minibåd, som gav mig et meget bedre overblik over materialer, udstyr og de større skridt i arbejdet - og det gav mig kun mere blod på tanden. Dog noterede jeg mig, at en form for værksted med udluftning og maskiner var fordelagtigt, hvorfor det meste at selve byggeprocessen vil foretages i mine forældres sommerhus, hvor der er værktøj og masser af udeareal.

Mængden af materialer kan virke en smule overvældende ved første øjekast. Firmaet har lavet en [Bill of Materials](https://docs.google.com/spreadsheets/d/17tVXiNm4_ENSQdjnY2B9eGfcY7yKq4MEm7XZZi8FPwg/edit#gid=0) der er rimeligt lang, og som ikke inkluderer træ, akryl og gummi til laserskæring, og ABS til 3D-printning. Jeg besluttede at bestille det meste gennem de Amazon-link som er vedhæftet, dog med undtagelse af store og tunge ting, ligesom at nogle ting på listen ikke kan sendes til DK. Mange ting er fundet i Hellers og andre bådbutikker, men Bauhaus og Jem & Fix har i flere tilfælde været et bedre og billigere alternativ.

Ellers er meningen at købe tingene når jeg har brug for dem, sådan at udgifterne også kan fordeles over flere omgange løn! Den oprindelige bådbygger har vurderet prisen for ekstramaterialer (altså ikke træ, akryl, ABS og gummi) til at være omkring 6000 kr, og jeg har derfor budgetteret med 12.000 kr for hele projektet.
